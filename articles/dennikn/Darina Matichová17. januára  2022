Biela 
 
Lenže teraz je okolo mňa všade… Dvere sú zatvorené a ja niekde za nimi, v priestore 
medzi dverami a oknom. Steny biele, úplne obyčajné. Dana také 
chcela, pre mňa by zniesli aj nejakú farbu. Nič tmavé, 
asi niečo smerom k žltej, je to farba, ktorá mi 
dáva energiu, akoby ma ňou nabíjala. Lenže teraz je okolo mňa všade biela, farba bez významu, 
pre mňa určite. Žiadne pocity, len samá bezvýznamná prázdnota. Pozriem 
smerom k oknu, je pootvorené, asi preto tie zvuky. Doliehajú 
ku mne, nuž započúvam sa. Spočiatku hlasná hudba a potom 
už nič. Vlastne áno, zvuky áut valiacich sa širokou ulicou, 
ktorá sa tiahne popod naše okná. Ako nikdy neutíchajúca riava, 
žlté, modré, červené, strieborné, čierne a ďalšie farby striedajúce sa 
v rýchlom slede. Mám ich pred očami, akoby som bol 
ich pozorovateľ. Omyl, sedím v izbe za zatvorenými dverami a dýcham. Áno, 
to je ten zvuk miešajúci sa s ostatnými, moje dýchanie 
je príliš rýchle a hlasné. Zreteľne ho počujem, ani rútiace 
sa autá ho neprehlušia. Nemôžu, v tomto stave určite nie. 
Posadím sa na stoličku, hlavu spustím do dlaní, niekoľkokrát si 
pretriem tvár. Chcem sa upokojiť, rýchle dýchanie mi robí starosti. 
Ženie ma kamsi, kde nechcem byť. Nie, takto to ďalej 
ísť nemôže. „Tie ženy“, precedím cez zuby a myslím na Danu. Áno, 
to ona, len ona za všetko môže, všetky ostatné ženy 
môžem nechať na pokoji. A vôbec, ženy okolo seba mám 
rád, sú to fascinujúce stvorenia. Len tá moja, robí mi 
starosti už dlhší čas. Nie je s ňou reč, odkedy 
si Aďa zbalila veci a odišla s priateľom, nedá sa 
s ňou vydržať, háda sa so mnou pre každú maličkosť. 
Mením polohu, namiesto stoličky smerujem do polohy ležmo, možno to 
zaberie. Ruky si kladiem na brucho, privieram oči a vnímam 
svoj dych. Celkom sa mi darí, pomaličky sa upokojujem. Možno 
by som aj zaspal, keby nie ona. Trhnutie kľučky na 
dverách ma vracia do reality, hľadím Dane do tváre. Copyright © N Press s.r.o. 